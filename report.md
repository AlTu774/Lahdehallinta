# Miniprojektin loppuraportti
Ryhmä Suolakaivos - Joonatan, Joacim, Miikka, Alisa, Elli

1. Sprintti
Alustava backlogien rakentaminen tuntui haastavalta, ottaen huomioon että meillä oli käytössä hyvin rajattu määrä tunteja sprintissä työskentelyyn. Jonkinlainen nollasprintti tai pari lisätuntia olisi voinut auttaa ensimmäisen sprintin alustusprosesseissa. Ohjaus olisi myös voinut olla hyödyksi ensimmäisessä sprintissä. Ryhmän sisäinen tutustuminen ja aikataulutus sujui tehokkaasti, saimme nopeasti sovittua tapaamisaikoja ja -paikkoja, ja saimme delegoitua tehtäviä ilman erityisiä ongelmia.

2. Sprintti
Toisen sprintin aikana jouduimme työskentelemään enemmän etänä, ja esimerkiksi merge-konfliktien kanssa syntyi ongelmia, kun usea kehittäjä oli ladannut eri brancheille eri riippuvuuksia Poetryyn. Todettiin myös että etänä työskennellessä samanaikainen työskentely oli haastavaa ilman äänipuheluita. Nämä asiat otettiin huomioon sprintin lopussa olevassa retrospektiivissä, ja asia parani paljon seuraavassa sprintissä.

3. Sprintti
Tässä sprintissä sovellettiin paljon viime sprintissä todettuja ongelmia. Suuria haasteita tuli Github-actionsin kanssa, kun emme saaneet Robot-testejä toimimaan pushatessa. Tämä söi paljon työaikaa, jonka seurauksena ehdimme tehdä vain yhden kokonaisen storyn. Olemme kuitenkin tyytyväisiä siitä, että keskityimme sen yhden storyn valmistamiseen usean keskeneräisen storyn sijasta. Meillä oli myös hieman haasteita Github-actionsin käytössä eri branchien kanssa.

4. Sprintti
Neljännessä sprintissä ei tapahtunut paljon teknisiä ongelmia, mutta ulkoisten olosuhteiden seurauksena tapaamisia täytyi järjestellä uudelleen, missä ryhmä onnistui hienosti. Koska ryhmämme demo pidettiin etänä, meidän oli haastavaa jakaa esityksen tehtäviä usean ryhmäläisen kesken. Koska tämä oli projektin viimeinen sprintti, tuntui myös vähän omituiselta pohtia “tulevien” sprinttien tehtäviä tai uusia ominaisuuksia sovellukselle.

Kokonaisuudessaan miniprojekti meni ryhmämme mielestä aika hyvin. Ryhmäläiset tukivat toisiaan, ja avustivat ohjelmoinnissa määrättyjen tehtävien läpi. Työskentely tuntui hyvin “ketterältä”. Kommunikoimme hyvin läpinäkyvästi aikataulumuutoksista, vaikeuksista sovelluksen eri osa-alueiden kanssa sekä yleisistä fiiliksistä. Kuten Hannu Kokko kehotti vierasluennollaan, kerroimme huonoja vitsejä ja vietimme hieman aikaa yhdessä joka asiakastapaamisen jälkeen. Opimme myös, kuinka suuri vaikutus ryhmän sisäisellä ilmapiirillä ja ryhmäläisten välisellä kommunikaatiolla oikein on. Turvallinen ja avoin ympäristö tekivät miniprojektin parissa työskentelystä miellyttävää.

Koemme oppineemme ryhmässä ohjelmoimisesta ja testaamisesta paljon. Opimme myös pari- ja ryhmäohjelmointia, joiden kautta saimme tutustua ohjelmoinnin sosiaalisempaan puoleen. Oli hauskaa juhlistaa yhdessä pieniä onnistumisia projektin parissa. Pääsimme soveltamaan paljon muita kurssilla opittuja ketteriä käytäntöjä, kuten Test-Driven-Developmentia ja sprinttipohjaista työskentelyä. Opimme myös soveltamaan jatkuvaa integraatiota GitHub Actionsin kanssa. Huomasimme myös, että ryhmätyöskentelyssä tapahtui paljon “overheadia” tehtävien pallottelussa ja ohjelmoinnissa verrattuna yksin ohjelmointiin. Tämä on todennäköisesti yhdessä työskentelemisen hinta.

Opimme myös tukeutumaan toisiimme tarvittaessa. Joskus muut ryhmäläiset käyttivät omaa työaikaansa ongelmien korjaamiseen, jotka olivat alunperin määrätty toisille ryhmäläisille, joilta loppui työaika. Tämä tuki myös ryhmän itseohjautuvuutta ja mukautumista projektin aikana ilmenneissä olosuhteissa.

Opimme myös purkamaan projektin suunnittelua user storyjen kautta. Oli eri asia lukea teoreettisista hyvän user storyn piirteistä, kuin oikeasti pohtia hyviä tarinoita omassa projektissa.

Joitakin parannusehdotuksia miniprojektille voisi olla esimerkiksi nollasprintti, jossa käytäisiin läpi mm. backlogien rakentamista, tai vaihtoehtoisesti enemmän työaikaa/ohjausta ensimmäiselle sprintille. Lisäksi miniprojektissa ei tullut harjoiteltua “Scrum Masterin” kanssa työskentelyä, kuten kurssimateriaalissa opetettiin Scrum-osiossa. Meidän ryhmässä tästä ei koitunut ongelmia, sillä jäsentemme välinen kemia sattui toimimaan suhteellisen hyvin. Käsittääksemme näin ei kuitenkaan ollut jokaisessa kurssin ryhmässä.

Tosi monelle ryhmäläiselle jäi nälkä työstää sovellusta enemmän näiden neljän alkusprintin lisäksi, mutta todennäköisesti pääsemme sukeltamaan syvemmälle näiden tekniikoiden parissa ohjelmistotuotantoprojekti-kurssilla.

Jos yliopiston budjetti mahdollistaa sen tulevaisuudessa, palkka sovelluskehittäjille ja virvoikkeita asiakastapaamisissa olisi oikein suotavaa. :)

Kiitos opettavaisesta miniprojektista!
